[
  "Namo tassa bhagavato arahato sammāsambuddhassa\n\n",
  "Khuddakanikāye Dhammapadapāḷi\n\n",
  "1. Yamakavaggo\n\n",
  "1. Manopubbaṅgamā dhammā, manoseṭṭhā manomayā;\n\nManasā ce paduṭṭhena, bhāsati vā karoti vā;\n\nTato naṃ dukkhamanveti, cakkaṃva vahato padaṃ.\n\n",
  "2. Manopubbaṅgamā dhammā, manoseṭṭhā manomayā;\n\nManasā ce pasannena, bhāsati vā karoti vā;\n\nTato naṃ sukhamanveti, chāyāva anapāyinī [anupāyinī (ka.)].\n\n",
  "3. Akkocchi maṃ avadhi maṃ, ajini [ajinī (?)] maṃ ahāsi me;\n\nYe ca taṃ upanayhanti, veraṃ tesaṃ na sammati.\n\n",
  "4. Akkocchi maṃ avadhi maṃ, ajini maṃ ahāsi me;\n\nYe ca taṃ nupanayhanti, veraṃ tesūpasammati.\n\n",
  "5. Na hi verena verāni, sammantīdha kudācanaṃ;\n\nAverena ca sammanti, esa dhammo sanantano.\n\n",
  "6. Pare ca na vijānanti, mayamettha yamāmase;\n\nYe ca tattha vijānanti, tato sammanti medhagā.\n\n",
  "7. Subhānupassiṃ viharantaṃ, indriyesu asaṃvutaṃ;\n\nBhojanamhi cāmattaññuṃ, kusītaṃ hīnavīriyaṃ;\n\nTaṃ ve pasahati māro, vāto rukkhaṃva dubbalaṃ.\n\n",
  "8. Asubhānupassiṃ viharantaṃ, indriyesu susaṃvutaṃ;\n\nBhojanamhi ca mattaññuṃ, saddhaṃ āraddhavīriyaṃ;\n\nTaṃ ve nappasahati māro, vāto selaṃva pabbataṃ.\n\n",
  "9. Anikkasāvo kāsāvaṃ, yo vatthaṃ paridahissati;\n\nApeto damasaccena, na so kāsāvamarahati.\n\n",
  "10. Yo ca vantakasāvassa, sīlesu susamāhito;\n\nUpeto damasaccena, sa ve kāsāvamarahati.\n\n",
  "11. Asāre sāramatino, sāre cāsāradassino;\n\nTe sāraṃ nādhigacchanti, micchāsaṅkappagocarā.\n\n",
  "12. Sārañca sārato ñatvā, asārañca asārato;\n\nTe sāraṃ adhigacchanti, sammāsaṅkappagocarā.\n\n",
  "13. Yathā agāraṃ ducchannaṃ, vuṭṭhī samativijjhati;\n\nEvaṃ abhāvitaṃ cittaṃ, rāgo samativijjhati.\n\n",
  "14. Yathā agāraṃ suchannaṃ, vuṭṭhī na samativijjhati;\n\nEvaṃ subhāvitaṃ cittaṃ, rāgo na samativijjhati.\n\n",
  "15. Idha socati pecca socati, pāpakārī ubhayattha socati;\n\nSo socati so vihaññati, disvā kammakiliṭṭhamattano.\n\n",
  "16. Idha modati pecca modati, katapuñño ubhayattha modati;\n\nSo modati so pamodati, disvā kammavisuddhimattano.\n\n",
  "17. Idha tappati pecca tappati, pāpakārī [pāpakāri (?)] ubhayattha tappati;\n\n‘‘Pāpaṃ me kata’’nti tappati, bhiyyo [bhīyo (sī.)] tappati duggatiṃ gato.\n\n",
  "18. Idha nandati pecca nandati, katapuñño ubhayattha nandati;\n\n‘‘Puññaṃ me kata’’nti nandati, bhiyyo nandati suggatiṃ gato.\n\n",
  "19. Bahumpi ce saṃhita [sahitaṃ (sī. syā. kaṃ. pī.)] bhāsamāno, na takkaro hoti naro pamatto;\n\nGopova gāvo gaṇayaṃ paresaṃ, na bhāgavā sāmaññassa hoti.\n\n",
  "20. Appampi ce saṃhita bhāsamāno, dhammassa hoti [hotī (sī. pī.)] anudhammacārī;\n\nRāgañca dosañca pahāya mohaṃ, sammappajāno suvimuttacitto;\n\nAnupādiyāno idha vā huraṃ vā, sa bhāgavā sāmaññassa hoti.\n\nYamakavaggo paṭhamo niṭṭhito.\n\n",
  "2. Appamādavaggo\n\n",
  "21. Appamādo amatapadaṃ [amataṃ padaṃ (ka.)], pamādo maccuno padaṃ;\n\nAppamattā na mīyanti, ye pamattā yathā matā.\n\n",
  "22. Evaṃ [etaṃ (sī. syā. kaṃ. pī.)] visesato ñatvā, appamādamhi paṇḍitā;\n\nAppamāde pamodanti, ariyānaṃ gocare ratā.\n\n",
  "23. Te jhāyino sātatikā, niccaṃ daḷhaparakkamā;\n\nPhusanti dhīrā nibbānaṃ, yogakkhemaṃ anuttaraṃ.\n\n",
  "24. Uṭṭhānavato satīmato [satimato (sī. syā. ka.)], sucikammassa nisammakārino;\n\nSaññatassa dhammajīvino, appamattassa [apamattassa (?)] yasobhivaḍḍhati.\n\n",
  "25. Uṭṭhānenappamādena, saṃyamena damena ca;\n\nDīpaṃ kayirātha medhāvī, yaṃ ogho nābhikīrati.\n\n",
  "26. Pamādamanuyuñjanti, bālā dummedhino janā;\n\nAppamādañca medhāvī, dhanaṃ seṭṭhaṃva rakkhati.\n\n",
  "27. Mā pamādamanuyuñjetha, mā kāmaratisanthavaṃ [sandhavaṃ (ka)];\n\nAppamatto hi jhāyanto, pappoti vipulaṃ sukhaṃ.\n\n",
  "28. Pamādaṃ appamādena, yadā nudati paṇḍito;\n\nPaññāpāsādamāruyha, asoko sokiniṃ pajaṃ;\n\nPabbataṭṭhova bhūmaṭṭhe [bhummaṭṭhe (sī. syā.)], dhīro bāle avekkhati.\n\n",
  "29. Appamatto pamattesu, suttesu bahujāgaro;\n\nAbalassaṃva sīghasso, hitvā yāti sumedhaso.\n\n",
  "30. Appamādena maghavā, devānaṃ seṭṭhataṃ gato;\n\nAppamādaṃ pasaṃsanti, pamādo garahito sadā.\n\n",
  "31. Appamādarato bhikkhu, pamāde bhayadassi vā;\n\nSaṃyojanaṃ aṇuṃ thūlaṃ, ḍahaṃ aggīva gacchati.\n\n",
  "32. Appamādarato bhikkhu, pamāde bhayadassi vā;\n\nAbhabbo parihānāya, nibbānasseva santike.\n\nAppamādavaggo dutiyo niṭṭhito.\n\n",
  "3. Cittavaggo\n\n",
  "33. Phandanaṃ capalaṃ cittaṃ, dūrakkhaṃ [durakkhaṃ (sabbattha)] dunnivārayaṃ;\n\nUjuṃ karoti medhāvī, usukārova tejanaṃ.\n\n",
  "34. Vārijova thale khitto, okamokataubbhato;\n\nPariphandatidaṃ cittaṃ, māradheyyaṃ pahātave.\n\n",
  "35. Dunniggahassa lahuno, yatthakāmanipātino;\n\nCittassa damatho sādhu, cittaṃ dantaṃ sukhāvahaṃ.\n\n",
  "36. Sududdasaṃ sunipuṇaṃ, yatthakāmanipātinaṃ;\n\nCittaṃ rakkhetha medhāvī, cittaṃ guttaṃ sukhāvahaṃ.\n\n",
  "37. Dūraṅgamaṃ ekacaraṃ [ekacāraṃ (ka.)], asarīraṃ guhāsayaṃ;\n\nYe cittaṃ saṃyamessanti, mokkhanti mārabandhanā.\n\n",
  "38. Anavaṭṭhitacittassa, saddhammaṃ avijānato;\n\nPariplavapasādassa, paññā na paripūrati.\n\n",
  "39. Anavassutacittassa, ananvāhatacetaso;\n\nPuññapāpapahīnassa, natthi jāgarato bhayaṃ.\n\n",
  "40. Kumbhūpamaṃ kāyamimaṃ viditvā, nagarūpamaṃ cittamidaṃ ṭhapetvā;\n\nYodhetha māraṃ paññāvudhena, jitañca rakkhe anivesano siyā.\n\n",
  "41. Aciraṃ vatayaṃ kāyo, pathaviṃ adhisessati;\n\nChuddho apetaviññāṇo, niratthaṃva kaliṅgaraṃ.\n\n",
  "42. Diso disaṃ yaṃ taṃ kayirā, verī vā pana verinaṃ;\n\nMicchāpaṇihitaṃ cittaṃ, pāpiyo [pāpiyaṃ (?)] naṃ tato kare.\n\n",
  "43. Na taṃ mātā pitā kayirā, aññe vāpi ca ñātakā;\n\nSammāpaṇihitaṃ cittaṃ, seyyaso naṃ tato kare.\n\nCittavaggo tatiyo niṭṭhito.\n\n",
  "4. Pupphavaggo\n\n",
  "44. Ko imaṃ [komaṃ (ka.)] pathaviṃ vicessati [vijessati (sī. syā. pī.)], yamalokañca imaṃ sadevakaṃ;\n\nKo dhammapadaṃ sudesitaṃ, kusalo pupphamiva pacessati [pupphamivappacessati (ka.)].\n\n",
  "45. Sekho pathaviṃ vicessati, yamalokañca imaṃ sadevakaṃ;\n\nSekho dhammapadaṃ sudesitaṃ, kusalo pupphamiva pacessati.\n\n",
  "46. Pheṇūpamaṃ kāyamimaṃ viditvā, marīcidhammaṃ abhisambudhāno;\n\nChetvāna mārassa papupphakāni [sapupphakāni (ṭīkā)], adassanaṃ maccurājassa gacche.\n\n",
  "47. Pupphāni heva pacinantaṃ, byāsattamanasaṃ [byāsattamānasaṃ (ka.)] naraṃ;\n\nSuttaṃ gāmaṃ mahoghova, maccu ādāya gacchati.\n\n",
  "48. Pupphāni heva pacinantaṃ, byāsattamanasaṃ naraṃ;\n\nAtittaññeva kāmesu, antako kurute vasaṃ.\n\n",
  "49. Yathāpi bhamaro pupphaṃ, vaṇṇagandhamaheṭhayaṃ [vaṇṇagandhamapoṭhayaṃ (ka.)];\n\nPaleti rasamādāya, evaṃ gāme munī care.\n\n",
  "50. Na paresaṃ vilomāni, na paresaṃ katākataṃ;\n\nAttanova avekkheyya, katāni akatāni ca.\n\n",
  "51. Yathāpi ruciraṃ pupphaṃ, vaṇṇavantaṃ agandhakaṃ;\n\nEvaṃ subhāsitā vācā, aphalā hoti akubbato.\n\n",
  "52. Yathāpi ruciraṃ pupphaṃ, vaṇṇavantaṃ sugandhakaṃ [sagandhakaṃ (sī. syā. kaṃ. pī.)];\n\nEvaṃ subhāsitā vācā, saphalā hoti kubbato [sakubbato (sī. pī.), pakubbato (sī. aṭṭha.), sukubbato (syā. kaṃ.)].\n\n",
  "53. Yathāpi puppharāsimhā, kayirā mālāguṇe bahū;\n\nEvaṃ jātena maccena, kattabbaṃ kusalaṃ bahuṃ.\n\n",
  "54. Na pupphagandho paṭivātameti, na candanaṃ tagaramallikā [tagaramallikā (sī. syā. kaṃ. pī.)];\n\nSatañca gandho paṭivātameti, sabbā disā sappuriso pavāyati.\n\n",
  "55. Candanaṃ tagaraṃ vāpi, uppalaṃ atha vassikī;\n\nEtesaṃ gandhajātānaṃ, sīlagandho anuttaro.\n\n",
  "56. Appamatto ayaṃ gandho, yvāyaṃ tagaracandanaṃ [yāyaṃ tagaracandanī (sī. syā. kaṃ. pī.)];\n\nYo ca sīlavataṃ gandho, vāti devesu uttamo.\n\n",
  "57. Tesaṃ sampannasīlānaṃ, appamādavihārinaṃ;\n\nSammadaññā vimuttānaṃ, māro maggaṃ na vindati.\n\n",
  "58. Yathā saṅkāraṭhānasmiṃ [saṅkāradhānasmiṃ (sī. syā. kaṃ. pī.)], ujjhitasmiṃ mahāpathe;\n\nPadumaṃ tattha jāyetha, sucigandhaṃ manoramaṃ.\n\n",
  "59. Evaṃ saṅkārabhūtesu, andhabhūte [andhībhūte (ka.)] puthujjane;\n\nAtirocati paññāya, sammāsambuddhasāvako.\n\nPupphavaggo catuttho niṭṭhito.\n\n",
  "5. Bālavaggo\n\n",
  "60. Dīghā jāgarato ratti, dīghaṃ santassa yojanaṃ;\n\nDīgho bālānaṃ saṃsāro, saddhammaṃ avijānataṃ.\n\n",
  "61. Carañce nādhigaccheyya, seyyaṃ sadisamattano;\n\nEkacariyaṃ [ekacariyaṃ (ka.)] daḷhaṃ kayirā, natthi bāle sahāyatā.\n\n",
  "62. Puttā matthi dhanammatthi [puttamatthi dhanamatthi (ka.)], iti bālo vihaññati;\n\nAttā hi [attāpi (?)] attano natthi, kuto puttā kuto dhanaṃ.\n\n",
  "63. Yo bālo maññati bālyaṃ, paṇḍito vāpi tena so;\n\nBālo ca paṇḍitamānī, sa ve ‘‘bālo’’ti vuccati.\n\n",
  "64. Yāvajīvampi ce bālo, paṇḍitaṃ payirupāsati;\n\nNa so dhammaṃ vijānāti, dabbī sūparasaṃ yathā.\n\n",
  "65. Muhuttamapi ce viññū, paṇḍitaṃ payirupāsati;\n\nKhippaṃ dhammaṃ vijānāti, jivhā sūparasaṃ yathā.\n\n",
  "66. Caranti bālā dummedhā, amitteneva attanā;\n\nKarontā pāpakaṃ kammaṃ, yaṃ hoti kaṭukapphalaṃ.\n\n",
  "67. Na taṃ kammaṃ kataṃ sādhu, yaṃ katvā anutappati;\n\nYassa assumukho rodaṃ, vipākaṃ paṭisevati.\n\n",
  "68. Tañca kammaṃ kataṃ sādhu, yaṃ katvā nānutappati;\n\nYassa patīto sumano, vipākaṃ paṭisevati.\n\n",
  "69. Madhuvā [madhuṃ vā (dī. ni. ṭīkā 1)] maññati bālo, yāva pāpaṃ na paccati;\n\nYadā ca paccati pāpaṃ, bālo [atha bālo (sī. syā.) atha (?)] dukkhaṃ nigacchati.\n\n",
  "70. Māse māse kusaggena, bālo bhuñjeyya bhojanaṃ;\n\nNa so saṅkhātadhammānaṃ [saṅkhatadhammānaṃ (sī. pī. ka.)], kalaṃ agghati soḷasiṃ.\n\n",
  "71. Na hi pāpaṃ kataṃ kammaṃ, sajju khīraṃva muccati;\n\nḌahantaṃ bālamanveti, bhasmacchannova [bhasmāchannova (sī. pī. ka.)] pāvako.\n\n",
  "72. Yāvadeva anatthāya, ñattaṃ [ñātaṃ (?)] bālassa jāyati;\n\nHanti bālassa sukkaṃsaṃ, muddhamassa vipātayaṃ.\n\n",
  "73. Asantaṃ bhāvanamiccheyya [asantaṃ bhāvamiccheyya (syā.), asantabhāvanamiccheyya (ka.)], purekkhārañca bhikkhusu;\n\nĀvāsesu ca issariyaṃ, pūjā parakulesu ca.\n\n",
  "74. Mameva kata maññantu, gihīpabbajitā ubho;\n\nMamevātivasā assu, kiccākiccesu kismici;\n\nIti bālassa saṅkappo, icchā māno ca vaḍḍhati.\n\n",
  "75. Aññā hi lābhūpanisā, aññā nibbānagāminī;\n\nEvametaṃ abhiññāya, bhikkhu buddhassa sāvako;\n\nSakkāraṃ nābhinandeyya, vivekamanubrūhaye.\n\nBālavaggo pañcamo niṭṭhito.\n\n",
  "6. Paṇḍitavaggo\n\n",
  "76. Nidhīnaṃva pavattāraṃ, yaṃ passe vajjadassinaṃ;\n\nNiggayhavādiṃ medhāviṃ, tādisaṃ paṇḍitaṃ bhaje;\n\nTādisaṃ bhajamānassa, seyyo hoti na pāpiyo.\n\n",
  "77. Ovadeyyānusāseyya, asabbhā ca nivāraye;\n\nSatañhi so piyo hoti, asataṃ hoti appiyo.\n\n",
  "78. Na bhaje pāpake mitte, na bhaje purisādhame;\n\nBhajetha mitte kalyāṇe, bhajetha purisuttame.\n\n",
  "79. Dhammapīti sukhaṃ seti, vippasannena cetasā;\n\nAriyappavedite dhamme, sadā ramati paṇḍito.\n\n",
  "80. Udakañhi nayanti nettikā, usukārā namayanti [damayanti (ka.)] tejanaṃ;\n\nDāruṃ namayanti tacchakā, attānaṃ damayanti paṇḍitā.\n\n",
  "81. Selo yathā ekaghano [ekagghano (ka.)], vātena na samīrati;\n\nEvaṃ nindāpasaṃsāsu, na samiñjanti paṇḍitā.\n\n",
  "82. Yathāpi rahado gambhīro, vippasanno anāvilo;\n\nEvaṃ dhammāni sutvāna, vippasīdanti paṇḍitā.\n\n",
  "83. Sabbattha ve sappurisā cajanti, na kāmakāmā lapayanti santo;\n\nSukhena phuṭṭhā atha vā dukhena, na uccāvacaṃ [noccāvacaṃ (sī. aṭṭha.)] paṇḍitā dassayanti.\n\n",
  "84. Na attahetu na parassa hetu, na puttamicche na dhanaṃ na raṭṭhaṃ;\n\nNa iccheyya [nayicche (pī.), nicche (?)] adhammena samiddhimattano, sa sīlavā paññavā dhammiko siyā.\n\n",
  "85. Appakā te manussesu, ye janā pāragāmino;\n\nAthāyaṃ itarā pajā, tīramevānudhāvati.\n\n",
  "86. Ye ca kho sammadakkhāte, dhamme dhammānuvattino;\n\nTe janā pāramessanti, maccudheyyaṃ suduttaraṃ.\n\n",
  "87. Kaṇhaṃ dhammaṃ vippahāya, sukkaṃ bhāvetha paṇḍito;\n\nOkā anokamāgamma, viveke yattha dūramaṃ.\n\n",
  "88. Tatrābhiratimiccheyya, hitvā kāme akiñcano;\n\nPariyodapeyya [pariyodāpeyya (?)] attānaṃ, cittaklesehi paṇḍito.\n\n",
  "89. Yesaṃ sambodhiyaṅgesu, sammā cittaṃ subhāvitaṃ;\n\nĀdānapaṭinissagge, anupādāya ye ratā;\n\nKhīṇāsavā jutimanto, te loke parinibbutā.\n\nPaṇḍitavaggo chaṭṭho niṭṭhito.\n\n",
  "7. Arahantavaggo\n\n",
  "90. Gataddhino visokassa, vippamuttassa sabbadhi;\n\nSabbaganthappahīnassa, pariḷāho na vijjati.\n\n",
  "91. Uyyuñjanti satīmanto, na nikete ramanti te;\n\nHaṃsāva pallalaṃ hitvā, okamokaṃ jahanti te.\n\n",
  "92. Yesaṃ sannicayo natthi, ye pariññātabhojanā;\n\nSuññato animitto ca, vimokkho yesaṃ gocaro;\n\nĀkāse va sakuntānaṃ [sakuṇānaṃ (ka.)], gati tesaṃ durannayā.\n\n",
  "93. Yassāsavā parikkhīṇā, āhāre ca anissito;\n\nSuññato animitto ca, vimokkho yassa gocaro;\n\nĀkāse va sakuntānaṃ, padaṃ tassa durannayaṃ.\n\n",
  "94. Yassindriyāni samathaṅgatāni [samathaṃ gatāni (sī. pī.)], assā yathā sārathinā sudantā;\n\nPahīnamānassa anāsavassa, devāpi tassa pihayanti tādino.\n\n",
  "95. Pathavisamo no virujjhati, indakhilupamo [indakhīlūpamo (sī. syā. ka.)] tādi subbato;\n\nRahadova apetakaddamo, saṃsārā na bhavanti tādino.\n\n",
  "96. Santaṃ tassa manaṃ hoti, santā vācā ca kamma ca;\n\nSammadaññā vimuttassa, upasantassa tādino.\n\n",
  "97. Assaddho akataññū ca, sandhicchedo ca yo naro;\n\nHatāvakāso vantāso, sa ve uttamaporiso.\n\n",
  "98. Gāme vā yadi vāraññe, ninne vā yadi vā thale;\n\nYattha arahanto viharanti, taṃ bhūmirāmaṇeyyakaṃ.\n\n",
  "99. Ramaṇīyāni araññāni, yattha na ramatī jano;\n\nVītarāgā ramissanti, na te kāmagavesino.\n\nArahantavaggo sattamo niṭṭhito.\n\n",
  "8. Sahassavaggo\n\n",
  "100. Sahassamapi ce vācā, anatthapadasaṃhitā;\n\nEkaṃ atthapadaṃ seyyo, yaṃ sutvā upasammati.\n\n",
  "101. Sahassamapi ce gāthā, anatthapadasaṃhitā;\n\nEkaṃ gāthāpadaṃ seyyo, yaṃ sutvā upasammati.\n\n",
  "102. Yo ca gāthā sataṃ bhāse, anatthapadasaṃhitā [anatthapadasañhitaṃ (ka.) visesanaṃ hetaṃ gāthātipadassa];\n\nEkaṃ dhammapadaṃ seyyo, yaṃ sutvā upasammati.\n\n",
  "103. Yo sahassaṃ sahassena, saṅgāme mānuse jine;\n\nEkañca jeyyamattānaṃ [attānaṃ (sī. pī.)], sa ve saṅgāmajuttamo.\n\n",
  "104. Attā have jitaṃ seyyo, yā cāyaṃ itarā pajā;\n\nAttadantassa posassa, niccaṃ saññatacārino.\n\n",
  "105. Neva devo na gandhabbo, na māro saha brahmunā;\n\nJitaṃ apajitaṃ kayirā, tathārūpassa jantuno.\n\n",
  "106. Māse māse sahassena, yo yajetha sataṃ samaṃ;\n\nEkañca bhāvitattānaṃ, muhuttamapi pūjaye;\n\nSāyeva pūjanā seyyo, yañce vassasataṃ hutaṃ.\n\n",
  "107. Yo ca vassasataṃ jantu, aggiṃ paricare vane;\n\nEkañca bhāvitattānaṃ, muhuttamapi pūjaye;\n\nSāyeva pūjanā seyyo, yañce vassasataṃ hutaṃ.\n\n",
  "108. Yaṃ kiñci yiṭṭhaṃ va hutaṃ va [yiṭṭhañca hutañca (ka.)] loke, saṃvaccharaṃ yajetha puññapekkho;\n\nSabbampi taṃ na catubhāgameti, abhivādanā ujjugatesu seyyo.\n\n",
  "109. Abhivādanasīlissa, niccaṃ vuḍḍhāpacāyino [vaddhāpacāyino (sī. pī.)];\n\nCattāro dhammā vaḍḍhanti, āyu vaṇṇo sukhaṃ balaṃ.\n\n",
  "110. Yo ca vassasataṃ jīve, dussīlo asamāhito;\n\nEkāhaṃ jīvitaṃ seyyo, sīlavantassa jhāyino.\n\n",
  "111. Yo ca vassasataṃ jīve, duppañño asamāhito;\n\nEkāhaṃ jīvitaṃ seyyo, paññavantassa jhāyino.\n\n",
  "112. Yo ca vassasataṃ jīve, kusīto hīnavīriyo;\n\nEkāhaṃ jīvitaṃ seyyo, vīriyamārabhato daḷhaṃ.\n\n",
  "113. Yo ca vassasataṃ jīve, apassaṃ udayabbayaṃ;\n\nEkāhaṃ jīvitaṃ seyyo, passato udayabbayaṃ.\n\n",
  "114. Yo ca vassasataṃ jīve, apassaṃ amataṃ padaṃ;\n\nEkāhaṃ jīvitaṃ seyyo, passato amataṃ padaṃ.\n\n",
  "115. Yo ca vassasataṃ jīve, apassaṃ dhammamuttamaṃ;\n\nEkāhaṃ jīvitaṃ seyyo, passato dhammamuttamaṃ.\n\nSahassavaggo aṭṭhamo niṭṭhito.\n\n",
  "9. Pāpavaggo\n\n",
  "116. Abhittharetha kalyāṇe, pāpā cittaṃ nivāraye;\n\nDandhañhi karoto puññaṃ, pāpasmiṃ ramatī mano.\n\n",
  "117. Pāpañce puriso kayirā, na naṃ [na taṃ (sī. pī.)] kayirā punappunaṃ;\n\nNa tamhi chandaṃ kayirātha, dukkho pāpassa uccayo.\n\n",
  "118. Puññañce puriso kayirā, kayirā naṃ [kayirāthetaṃ (sī. syā.), kayirāthenaṃ (pī.)] punappunaṃ;\n\nTamhi chandaṃ kayirātha, sukho puññassa uccayo.\n\n",
  "119. Pāpopi passati bhadraṃ, yāva pāpaṃ na paccati;\n\nYadā ca paccati pāpaṃ, atha pāpo pāpāni [atha pāpāni (?)] passati.\n\n",
  "120. Bhadropi passati pāpaṃ, yāva bhadraṃ na paccati;\n\nYadā ca paccati bhadraṃ, atha bhadro bhadrāni [atha bhadrāni (?)] passati.\n\n",
  "121. Māvamaññetha [māppamaññetha (sī. syā. pī.)] pāpassa, na mantaṃ [na maṃ taṃ (sī. pī.), na mattaṃ (syā.)] āgamissati;\n\nUdabindunipātena, udakumbhopi pūrati;\n\nBālo pūrati [pūrati bālo (sī. ka.), āpūrati bālo (syā.)] pāpassa, thokaṃ thokampi [thoka thokampi (sī. pī.)] ācinaṃ.\n\n",
  "122. Māvamaññetha puññassa, na mantaṃ āgamissati;\n\nUdabindunipātena, udakumbhopi pūrati;\n\nDhīro pūrati puññassa, thokaṃ thokampi ācinaṃ.\n\n",
  "123. Vāṇijova bhayaṃ maggaṃ, appasattho mahaddhano;\n\nVisaṃ jīvitukāmova, pāpāni parivajjaye.\n\n",
  "124. Pāṇimhi ce vaṇo nāssa, hareyya pāṇinā visaṃ;\n\nNābbaṇaṃ visamanveti, natthi pāpaṃ akubbato.\n\n",
  "125. Yo appaduṭṭhassa narassa dussati, suddhassa posassa anaṅgaṇassa;\n\nTameva bālaṃ pacceti pāpaṃ, sukhumo rajo paṭivātaṃva khitto.\n\n",
  "126. Gabbhameke uppajjanti, nirayaṃ pāpakammino;\n\nSaggaṃ sugatino yanti, parinibbanti anāsavā.\n\n",
  "127. Na antalikkhe na samuddamajjhe, na pabbatānaṃ vivaraṃ pavissa [pavisaṃ (syā.)];\n\nNa vijjatī [na vijjati (ka. sī. pī. ka.)] so jagatippadeso, yatthaṭṭhito [yatraṭṭhito (syā.)] mucceyya pāpakammā.\n\n",
  "128. Na antalikkhe na samuddamajjhe, na pabbatānaṃ vivaraṃ pavissa;\n\nNa vijjatī so jagatippadeso, yatthaṭṭhitaṃ [yatraṭṭhitaṃ (syā.)] nappasaheyya maccu.\n\nPāpavaggo navamo niṭṭhito.\n\n",
  "10. Daṇḍavaggo\n\n",
  "129. Sabbe tasanti daṇḍassa, sabbe bhāyanti maccuno;\n\nAttānaṃ upamaṃ katvā, na haneyya na ghātaye.\n\n",
  "130. Sabbe tasanti daṇḍassa, sabbesaṃ jīvitaṃ piyaṃ;\n\nAttānaṃ upamaṃ katvā, na haneyya na ghātaye.\n\n",
  "131. Sukhakāmāni bhūtāni, yo daṇḍena vihiṃsati;\n\nAttano sukhamesāno, pecca so na labhate sukhaṃ.\n\n",
  "132. Sukhakāmāni bhūtāni, yo daṇḍena na hiṃsati;\n\nAttano sukhamesāno, pecca so labhate sukhaṃ.\n\n",
  "133. Māvoca pharusaṃ kañci, vuttā paṭivadeyyu taṃ [paṭivadeyyuṃ taṃ (ka.)];\n\nDukkhā hi sārambhakathā, paṭidaṇḍā phuseyyu taṃ [phuseyyuṃ taṃ (ka.)].\n\n",
  "134. Sace neresi attānaṃ, kaṃso upahato yathā;\n\nEsa pattosi nibbānaṃ, sārambho te na vijjati.\n\n",
  "135. Yathā daṇḍena gopālo, gāvo pājeti gocaraṃ;\n\nEvaṃ jarā ca maccu ca, āyuṃ pājenti pāṇinaṃ.\n\n",
  "136. Atha pāpāni kammāni, karaṃ bālo na bujjhati;\n\nSehi kammehi dummedho, aggidaḍḍhova tappati.\n\n",
  "137. Yo daṇḍena adaṇḍesu, appaduṭṭhesu dussati;\n\nDasannamaññataraṃ ṭhānaṃ, khippameva nigacchati.\n\n",
  "138. Vedanaṃ pharusaṃ jāniṃ, sarīrassa ca bhedanaṃ [sarīrassa pabhedanaṃ (syā.)];\n\nGarukaṃ vāpi ābādhaṃ, cittakkhepañca [cittakkhepaṃ va (sī. syā. pī.)] pāpuṇe.\n\n",
  "139. Rājato vā upasaggaṃ [upassaggaṃ (sī. pī.)], abbhakkhānañca [abbhakkhānaṃ va (sī. pī.)] dāruṇaṃ;\n\nParikkhayañca [parikkhayaṃ va (sī. syā. pī.)] ñātīnaṃ, bhogānañca [bhogānaṃ va (sī. syā. pī.)] pabhaṅguraṃ [pabhaṅgunaṃ (ka.)].\n\n",
  "140. Atha vāssa agārāni, aggi ḍahati [ḍayhati (ka.)] pāvako;\n\nKāyassa bhedā duppañño, nirayaṃ sopapajjati [so upapajjati (sī. syā.)].\n\n",
  "141. Na naggacariyā na jaṭā na paṅkā, nānāsakā thaṇḍilasāyikā vā;\n\nRajojallaṃ ukkuṭikappadhānaṃ, sodhenti maccaṃ avitiṇṇakaṅkhaṃ.\n\n",
  "142. Alaṅkato cepi samaṃ careyya, santo danto niyato brahmacārī;\n\nSabbesu bhūtesu nidhāya daṇḍaṃ, so brāhmaṇo so samaṇo sa bhikkhu.\n\n",
  "143. Hirīnisedho puriso, koci lokasmi vijjati;\n\nYo niddaṃ [nindaṃ (sī. pī.) saṃ. ni. 1.18] apabodheti [apabodhati (sī. syā. pī.)], asso bhadro kasāmiva.\n\n",
  "144. Asso yathā bhadro kasāniviṭṭho, ātāpino saṃvegino bhavātha;\n\nSaddhāya sīlena ca vīriyena ca, samādhinā dhammavinicchayena ca;\n\nSampannavijjācaraṇā patissatā, jahissatha [pahassatha (sī. syā. pī.)] dukkhamidaṃ anappakaṃ.\n\n",
  "145. Udakañhi nayanti nettikā, usukārā namayanti tejanaṃ;\n\nDāruṃ namayanti tacchakā, attānaṃ damayanti subbatā.\n\nDaṇḍavaggo dasamo niṭṭhito.\n\n",
  "11. Jarāvaggo\n\n",
  "146. Ko nu hāso [kinnu hāso (ka.)] kimānando, niccaṃ pajjalite sati;\n\nAndhakārena onaddhā, padīpaṃ na gavesatha.\n\n",
  "147. Passa cittakataṃ bimbaṃ, arukāyaṃ samussitaṃ;\n\nĀturaṃ bahusaṅkappaṃ, yassa natthi dhuvaṃ ṭhiti.\n\n",
  "148. Parijiṇṇamidaṃ rūpaṃ, roganīḷaṃ [roganiḍḍhaṃ (sī. pī.), roganiddhaṃ (syā.)] pabhaṅguraṃ;\n\nBhijjati pūtisandeho, maraṇantañhi jīvitaṃ.\n\n",
  "149. Yānimāni apatthāni [yānimāni apatthāni (sī. syā. pī.), yānimāni’paviddhāni (?)], alābūneva [alāpūneva (sī. syā. pī.)] sārade;\n\nKāpotakāni aṭṭhīni, tāni disvāna kā rati.\n\n",
  "150. Aṭṭhīnaṃ nagaraṃ kataṃ, maṃsalohitalepanaṃ;\n\nYattha jarā ca maccu ca, māno makkho ca ohito.\n\n",
  "151. Jīranti ve rājarathā sucittā, atho sarīrampi jaraṃ upeti;\n\nSatañca dhammo na jaraṃ upeti, santo have sabbhi pavedayanti.\n\n",
  "152. Appassutāyaṃ puriso, balibaddhova [balivaddova (sī. syā. pī.)] jīrati;\n\nMaṃsāni tassa vaḍḍhanti, paññā tassa na vaḍḍhati.\n\n",
  "153. Anekajātisaṃsāraṃ, sandhāvissaṃ anibbisaṃ;\n\nGahakāraṃ [gahakārakaṃ (sī. syā. pī.)] gavesanto, dukkhā jāti punappunaṃ.\n\n",
  "154. Gahakāraka diṭṭhosi, puna gehaṃ na kāhasi;\n\nSabbā te phāsukā bhaggā, gahakūṭaṃ visaṅkhataṃ;\n\nVisaṅkhāragataṃ cittaṃ, taṇhānaṃ khayamajjhagā.\n\n",
  "155. Acaritvā brahmacariyaṃ, aladdhā yobbane dhanaṃ;\n\nJiṇṇakoñcāva jhāyanti, khīṇamaccheva pallale.\n\n",
  "156. Acaritvā brahmacariyaṃ, aladdhā yobbane dhanaṃ;\n\nSenti cāpātikhīṇāva, purāṇāni anutthunaṃ.\n\nJarāvaggo ekādasamo niṭṭhito.\n\n",
  "12. Attavaggo\n\n",
  "157. Attānañce piyaṃ jaññā, rakkheyya naṃ surakkhitaṃ;\n\nTiṇṇaṃ aññataraṃ yāmaṃ, paṭijaggeyya paṇḍito.\n\n",
  "158. Attānameva paṭhamaṃ, patirūpe nivesaye;\n\nAthaññamanusāseyya, na kilisseyya paṇḍito.\n\n",
  "159. Attānaṃ ce tathā kayirā, yathāññamanusāsati;\n\nSudanto vata dametha, attā hi kira duddamo.\n\n",
  "160. Attā hi attano nātho, ko hi nātho paro siyā;\n\nAttanā hi sudantena, nāthaṃ labhati dullabhaṃ.\n\n",
  "161. Attanā hi kataṃ pāpaṃ, attajaṃ attasambhavaṃ;\n\nAbhimatthati [abhimantati (sī. pī.)] dummedhaṃ, vajiraṃ vasmamayaṃ [vajiraṃva’mhamayaṃ (syā. ka.)] maṇiṃ.\n\n",
  "162. Yassa accantadussīlyaṃ, māluvā sālamivotthataṃ;\n\nKaroti so tathattānaṃ, yathā naṃ icchatī diso.\n\n",
  "163. Sukarāni asādhūni, attano ahitāni ca;\n\nYaṃ ve hitañca sādhuñca, taṃ ve paramadukkaraṃ.\n\n",
  "164. Yo sāsanaṃ arahataṃ, ariyānaṃ dhammajīvinaṃ;\n\nPaṭikkosati dummedho, diṭṭhiṃ nissāya pāpikaṃ;\n\nPhalāni kaṭṭhakasseva, attaghātāya [attaghaññāya (sī. syā. pī.)] phallati.\n\n",
  "165. Attanā hi [attanāva (sī. syā. pī.)] kataṃ pāpaṃ, attanā saṃkilissati;\n\nAttanā akataṃ pāpaṃ, attanāva visujjhati;\n\nSuddhī asuddhi paccattaṃ, nāñño aññaṃ [nāññamañño(sī.)] visodhaye.\n\n",
  "166. Attadatthaṃ paratthena, bahunāpi na hāpaye;\n\nAttadatthamabhiññāya, sadatthapasuto siyā.\n\nAttavaggo dvādasamo niṭṭhito.\n\n",
  "13. Lokavaggo\n\n",
  "167. Hīnaṃ dhammaṃ na seveyya, pamādena na saṃvase;\n\nMicchādiṭṭhiṃ na seveyya, na siyā lokavaḍḍhano.\n\n",
  "168. Uttiṭṭhe nappamajjeyya, dhammaṃ sucaritaṃ care;\n\nDhammacārī sukhaṃ seti, asmiṃ loke paramhi ca.\n\n",
  "169. Dhammaṃ care sucaritaṃ, na naṃ duccaritaṃ care;\n\nDhammacārī sukhaṃ seti, asmiṃ loke paramhi ca.\n\n",
  "170. Yathā pubbuḷakaṃ [pubbuḷakaṃ (sī. pī.)] passe, yathā passe marīcikaṃ;\n\nEvaṃ lokaṃ avekkhantaṃ, maccurājā na passati.\n\n",
  "171. Etha passathimaṃ lokaṃ, cittaṃ rājarathūpamaṃ;\n\nYattha bālā visīdanti, natthi saṅgo vijānataṃ.\n\n",
  "172. Yo ca pubbe pamajjitvā, pacchā so nappamajjati;\n\nSomaṃ lokaṃ pabhāseti, abbhā muttova candimā.\n\n",
  "173. Yassa pāpaṃ kataṃ kammaṃ, kusalena pidhīyati [pitīyati (sī. syā. pī.)];\n\nSomaṃ lokaṃ pabhāseti, abbhā muttova candimā.\n\n",
  "174. Andhabhūto [andhībhūto (ka.)] ayaṃ loko, tanukettha vipassati;\n\nSakuṇo jālamuttova, appo saggāya gacchati.\n\n",
  "175. Haṃsādiccapathe yanti, ākāse yanti iddhiyā;\n\nNīyanti dhīrā lokamhā, jetvā māraṃ savāhiniṃ [savāhanaṃ (syā. ka.)].\n\n",
  "176. Ekaṃ dhammaṃ atītassa, musāvādissa jantuno;\n\nVitiṇṇaparalokassa, natthi pāpaṃ akāriyaṃ.\n\n",
  "177. Na ve kadariyā devalokaṃ vajanti, bālā have nappasaṃsanti dānaṃ;\n\nDhīro ca dānaṃ anumodamāno, teneva so hoti sukhī parattha.\n\n",
  "178. Pathabyā ekarajjena, saggassa gamanena vā;\n\nSabbalokādhipaccena, sotāpattiphalaṃ varaṃ.\n\nLokavaggo terasamo niṭṭhito.\n\n",
  "14. Buddhavaggo\n\n",
  "179. Yassa jitaṃ nāvajīyati, jitaṃ yassa [jitamassa (sī. syā. pī.), jitaṃ massa (ka.)] no yāti koci loke;\n\nTaṃ buddhamanantagocaraṃ, apadaṃ kena padena nessatha.\n\n",
  "180. Yassa jālinī visattikā, taṇhā natthi kuhiñci netave;\n\nTaṃ buddhamanantagocaraṃ, apadaṃ kena padena nessatha.\n\n",
  "181. Ye jhānapasutā dhīrā, nekkhammūpasame ratā;\n\nDevāpi tesaṃ pihayanti, sambuddhānaṃ satīmataṃ.\n\n",
  "182. Kiccho manussapaṭilābho, kicchaṃ maccāna jīvitaṃ;\n\nKicchaṃ saddhammassavanaṃ, kiccho buddhānamuppādo.\n\n",
  "183. Sabbapāpassa akaraṇaṃ, kusalassa upasampadā [kusalassūpasampadā (syā.)];\n\nSacittapariyodapanaṃ [sacittapariyodāpanaṃ (?)], etaṃ buddhāna sāsanaṃ.\n\n",
  "184. Khantī paramaṃ tapo titikkhā, nibbānaṃ [nibbāṇaṃ (ka. sī. pī.)] paramaṃ vadanti buddhā;\n\nNa hi pabbajito parūpaghātī, na [ayaṃ nakāro sī. syā. pī. pātthakesu na dissati] samaṇo hoti paraṃ viheṭhayanto.\n\n",
  "185. Anūpavādo anūpaghāto [anupavādo anupaghāto (syā. ka.)], pātimokkhe ca saṃvaro;\n\nMattaññutā ca bhattasmiṃ, pantañca sayanāsanaṃ;\n\nAdhicitte ca āyogo, etaṃ buddhāna sāsanaṃ.\n\n",
  "186. Na kahāpaṇavassena, titti kāmesu vijjati;\n\nAppassādā dukhā kāmā, iti viññāya paṇḍito.\n\n",
  "187. Api dibbesu kāmesu, ratiṃ so nādhigacchati;\n\nTaṇhakkhayarato hoti, sammāsambuddhasāvako.\n\n",
  "188. Bahuṃ ve saraṇaṃ yanti, pabbatāni vanāni ca;\n\nĀrāmarukkhacetyāni, manussā bhayatajjitā.\n\n",
  "189. Netaṃ kho saraṇaṃ khemaṃ, netaṃ saraṇamuttamaṃ;\n\nNetaṃ saraṇamāgamma, sabbadukkhā pamuccati.\n\n",
  "190. Yo ca buddhañca dhammañca, saṅghañca saraṇaṃ gato;\n\nCattāri ariyasaccāni, sammappaññāya passati.\n\n",
  "191. Dukkhaṃ dukkhasamuppādaṃ, dukkhassa ca atikkamaṃ;\n\nAriyaṃ caṭṭhaṅgikaṃ maggaṃ, dukkhūpasamagāminaṃ.\n\n",
  "192. Etaṃ kho saraṇaṃ khemaṃ, etaṃ saraṇamuttamaṃ;\n\nEtaṃ saraṇamāgamma, sabbadukkhā pamuccati.\n\n",
  "193. Dullabho purisājañño, na so sabbattha jāyati;\n\nYattha so jāyati dhīro, taṃ kulaṃ sukhamedhati.\n\n",
  "194. Sukho buddhānamuppādo, sukhā saddhammadesanā;\n\nSukhā saṅghassa sāmaggī, samaggānaṃ tapo sukho.\n\n",
  "195. Pūjārahe pūjayato, buddhe yadi va sāvake;\n\nPapañcasamatikkante, tiṇṇasokapariddave.\n\n",
  "196. Te tādise pūjayato, nibbute akutobhaye;\n\nNa sakkā puññaṃ saṅkhātuṃ, imettamapi kenaci.\n\nBuddhavaggo cuddasamo niṭṭhito.\n\n",
  "15. Sukhavaggo\n\n",
  "197. Susukhaṃ vata jīvāma, verinesu averino;\n\nVerinesu manussesu, viharāma averino.\n\n",
  "198. Susukhaṃ vata jīvāma, āturesu anāturā;\n\nĀturesu manussesu, viharāma anāturā.\n\n",
  "199. Susukhaṃ vata jīvāma, ussukesu anussukā;\n\nUssukesu manassesu, viharāma anussukā.\n\n",
  "200. Susukhaṃ vata jīvāma, yesaṃ no natthi kiñcanaṃ;\n\nPītibhakkhā bhavissāma, devā ābhassarā yathā.\n\n",
  "201. Jayaṃ veraṃ pasavati, dukkhaṃ seti parājito;\n\nUpasanto sukhaṃ seti, hitvā jayaparājayaṃ.\n\n",
  "202. Natthi rāgasamo aggi, natthi dosasamo kali;\n\nNatthi khandhasamā [khandhādisā (sī. syā. pī. rūpasiddhiyā sameti)] dukkhā, natthi santiparaṃ sukhaṃ.\n\n",
  "203. Jighacchāparamā rogā, saṅkhāraparamā [saṅkārā paramā (bahūsu)] dukhā;\n\nEtaṃ ñatvā yathābhūtaṃ, nibbānaṃ paramaṃ sukhaṃ.\n\n",
  "204. Ārogyaparamā lābhā, santuṭṭhiparamaṃ dhanaṃ;\n\nVissāsaparamā ñāti [vissāsaparamo ñāti (ka. sī.), vissāsaparamā ñātī (sī. aṭṭha.), vissāsā paramā ñāti (ka.)], nibbānaṃ paramaṃ [nibbāṇaparamaṃ (ka. sī.)] sukhaṃ.\n\n",
  "205. Pavivekarasaṃ pitvā [pītvā (sī. syā. kaṃ. pī.)], rasaṃ upasamassa ca;\n\nNiddaro hoti nippāpo, dhammapītirasaṃ pivaṃ.\n\n",
  "206. Sāhu dassanamariyānaṃ, sannivāso sadā sukho;\n\nAdassanena bālānaṃ, niccameva sukhī siyā.\n\n",
  "207. Bālasaṅgatacārī [bālasaṅgaticārī (ka.)] hi, dīghamaddhāna socati;\n\nDukkho bālehi saṃvāso, amitteneva sabbadā;\n\nDhīro ca sukhasaṃvāso, ñātīnaṃva samāgamo.\n\n",
  "208. Tasmā hi –\n\nDhīrañca paññañca bahussutañca, dhorayhasīlaṃ vatavantamariyaṃ;\n\nTaṃ tādisaṃ sappurisaṃ sumedhaṃ, bhajetha nakkhattapathaṃva candimā [tasmā hi dhīraṃ paññañca, bahussutañca dhorayhaṃ; sīlaṃ dhutavatamariyaṃ, taṃ tādisaṃ sappurisaṃ; sumedhaṃ bhajetha nakkhattapathaṃva candimā; (ka.)].\n\nSukhavaggo pannarasamo niṭṭhito.\n\n",
  "16. Piyavaggo\n\n",
  "209. Ayoge yuñjamattānaṃ, yogasmiñca ayojayaṃ;\n\nAtthaṃ hitvā piyaggāhī, pihetattānuyoginaṃ.\n\n",
  "210. Mā piyehi samāgañchi, appiyehi kudācanaṃ;\n\nPiyānaṃ adassanaṃ dukkhaṃ, appiyānañca dassanaṃ.\n\n",
  "211. Tasmā piyaṃ na kayirātha, piyāpāyo hi pāpako;\n\nGanthā tesaṃ na vijjanti, yesaṃ natthi piyāppiyaṃ.\n\n",
  "212. Piyato jāyatī soko, piyato jāyatī [jāyate (ka.)] bhayaṃ;\n\nPiyato vippamuttassa, natthi soko kuto bhayaṃ.\n\n",
  "213. Pemato jāyatī soko, pemato jāyatī bhayaṃ;\n\nPemato vippamuttassa, natthi soko kuto bhayaṃ.\n\n",
  "214. Ratiyā jāyatī soko, ratiyā jāyatī bhayaṃ;\n\nRatiyā vippamuttassa, natthi soko kuto bhayaṃ.\n\n",
  "215. Kāmato jāyatī soko, kāmato jāyatī bhayaṃ;\n\nKāmato vippamuttassa, natthi soko kuto bhayaṃ.\n\n",
  "216. Taṇhāya jāyatī [jāyate (ka.)] soko, taṇhāya jāyatī bhayaṃ;\n\nTaṇhāya vippamuttassa, natthi soko kuto bhayaṃ.\n\n",
  "217. Sīladassanasampannaṃ, dhammaṭṭhaṃ saccavedinaṃ;\n\nAttano kamma kubbānaṃ, taṃ jano kurute piyaṃ.\n\n",
  "218. Chandajāto anakkhāte, manasā ca phuṭo siyā;\n\nKāmesu ca appaṭibaddhacitto [appaṭibandhacitto (ka.)], uddhaṃsototi vuccati.\n\n",
  "219. Cirappavāsiṃ purisaṃ, dūrato sotthimāgataṃ;\n\nÑātimittā suhajjā ca, abhinandanti āgataṃ.\n\n",
  "220. Tatheva katapuññampi, asmā lokā paraṃ gataṃ;\n\nPuññāni paṭigaṇhanti, piyaṃ ñātīva āgataṃ.\n\nPiyavaggo soḷasamo niṭṭhito.\n\n",
  "17. Kodhavaggo\n\n",
  "221. Kodhaṃ jahe vippajaheyya mānaṃ, saṃyojanaṃ sabbamatikkameyya;\n\nTaṃ nāmarūpasmimasajjamānaṃ, akiñcanaṃ nānupatanti dukkhā.\n\n",
  "222. Yo ve uppatitaṃ kodhaṃ, rathaṃ bhantaṃva vāraye [dhāraye (sī. syā. pī.)];\n\nTamahaṃ sārathiṃ brūmi, rasmiggāho itaro jano.\n\n",
  "223. Akkodhena jine kodhaṃ, asādhuṃ sādhunā jine;\n\nJine kadariyaṃ dānena, saccenālikavādinaṃ.\n\n",
  "224. Saccaṃ bhaṇe na kujjheyya, dajjā appampi [dajjā’ppasmimpi (sī. pī.), dajjā appasmi (syā. ka.)] yācito;\n\nEtehi tīhi ṭhānehi, gacche devāna santike.\n\n",
  "225. Ahiṃsakā ye munayo [ahiṃsakāyā munayo (ka.)], niccaṃ kāyena saṃvutā;\n\nTe yanti accutaṃ ṭhānaṃ, yattha gantvā na socare.\n\n",
  "226. Sadā jāgaramānānaṃ, ahorattānusikkhinaṃ;\n\nNibbānaṃ adhimuttānaṃ, atthaṃ gacchanti āsavā.\n\n",
  "227. Porāṇametaṃ atula, netaṃ ajjatanāmiva;\n\nNindanti tuṇhimāsīnaṃ, nindanti bahubhāṇinaṃ;\n\nMitabhāṇimpi nindanti, natthi loke anindito.\n\n",
  "228. Na cāhu na ca bhavissati, na cetarahi vijjati;\n\nEkantaṃ nindito poso, ekantaṃ vā pasaṃsito.\n\n",
  "229. Yaṃ ce viññū pasaṃsanti, anuvicca suve suve;\n\nAcchiddavuttiṃ [acchinnavuttiṃ (ka.)] medhāviṃ, paññāsīlasamāhitaṃ.\n\n",
  "230. Nikkhaṃ [nekkhaṃ (sī. syā. pī.)] jambonadasseva, ko taṃ ninditumarahati;\n\nDevāpi naṃ pasaṃsanti, brahmunāpi pasaṃsito.\n\n",
  "231. Kāyappakopaṃ rakkheyya, kāyena saṃvuto siyā;\n\nKāyaduccaritaṃ hitvā, kāyena sucaritaṃ care.\n\n",
  "232. Vacīpakopaṃ rakkheyya, vācāya saṃvuto siyā;\n\nVacīduccaritaṃ hitvā, vācāya sucaritaṃ care.\n\n",
  "233. Manopakopaṃ rakkheyya, manasā saṃvuto siyā;\n\nManoduccaritaṃ hitvā, manasā sucaritaṃ care.\n\n",
  "234. Kāyena saṃvutā dhīrā, atho vācāya saṃvutā;\n\nManasā saṃvutā dhīrā, te ve suparisaṃvutā.\n\nKodhavaggo sattarasamo niṭṭhito.\n\n",
  "18. Malavaggo\n\n",
  "235. Paṇḍupalāsova dānisi, yamapurisāpi ca te [taṃ (sī. syā. kaṃ. pī.)] upaṭṭhitā;\n\nUyyogamukhe ca tiṭṭhasi, pātheyyampi ca te na vijjati.\n\n",
  "236. So karohi dīpamattano, khippaṃ vāyama paṇḍito bhava;\n\nNiddhantamalo anaṅgaṇo, dibbaṃ ariyabhūmiṃ upehisi [dibbaṃ ariyabhūmimehisi (sī. syā. pī.), dibbamariyabhūmiṃ upehisi (?)].\n\n",
  "237. Upanītavayo ca dānisi, sampayātosi yamassa santike;\n\nVāso [vāsopi ca (bahūsu)] te natthi antarā, pātheyyampi ca te na vijjati.\n\n",
  "238. So karohi dīpamattano, khippaṃ vāyama paṇḍito bhava;\n\nNiddhantamalo anaṅgaṇo, na punaṃ jātijaraṃ [na puna jātijaraṃ (sī. syā.), na puna jātijjaraṃ (ka.)] upehisi.\n\n",
  "239. Anupubbena medhāvī, thokaṃ thokaṃ khaṇe khaṇe;\n\nKammāro rajatasseva, niddhame malamattano.\n\n",
  "240. Ayasāva malaṃ samuṭṭhitaṃ [samuṭṭhāya (ka.)], tatuṭṭhāya [taduṭṭhāya (sī. syā. pī.)] tameva khādati;\n\nEvaṃ atidhonacārinaṃ, sāni kammāni [sakakammāni (sī. pī.)] nayanti duggatiṃ.\n\n",
  "241. Asajjhāyamalā mantā, anuṭṭhānamalā gharā;\n\nMalaṃ vaṇṇassa kosajjaṃ, pamādo rakkhato malaṃ.\n\n",
  "242. Malitthiyā duccaritaṃ, maccheraṃ dadato malaṃ;\n\nMalā ve pāpakā dhammā, asmiṃ loke paramhi ca.\n\n",
  "243. Tato malā malataraṃ, avijjā paramaṃ malaṃ;\n\nEtaṃ malaṃ pahantvāna, nimmalā hotha bhikkhavo.\n\n",
  "244. Sujīvaṃ ahirikena, kākasūrena dhaṃsinā;\n\nPakkhandinā pagabbhena, saṃkiliṭṭhena jīvitaṃ.\n\n",
  "245. Hirīmatā ca dujjīvaṃ, niccaṃ sucigavesinā;\n\nAlīnenāppagabbhena, suddhājīvena passatā.\n\n",
  "246. Yo pāṇamatipāteti, musāvādañca bhāsati;\n\nLoke adinnamādiyati, paradārañca gacchati.\n\n",
  "247. Surāmerayapānañca, yo naro anuyuñjati;\n\nIdhevameso lokasmiṃ, mūlaṃ khaṇati attano.\n\n",
  "248. Evaṃ bho purisa jānāhi, pāpadhammā asaññatā;\n\nMā taṃ lobho adhammo ca, ciraṃ dukkhāya randhayuṃ.\n\n",
  "249. Dadāti ve yathāsaddhaṃ, yathāpasādanaṃ [yattha pasādanaṃ (katthaci)] jano;\n\nTattha yo maṅku bhavati [tattha ce maṃku yo hoti (sī.), tattha yo maṅkuto hoti (syā.)], paresaṃ pānabhojane;\n\nNa so divā vā rattiṃ vā, samādhimadhigacchati.\n\n",
  "250. Yassa cetaṃ samucchinnaṃ, mūlaghaccaṃ [mūlaghacchaṃ (ka.)] samūhataṃ;\n\nSa ve divā vā rattiṃ vā, samādhimadhigacchati.\n\n",
  "251. Natthi rāgasamo aggi, natthi dosasamo gaho;\n\nNatthi mohasamaṃ jālaṃ, natthi taṇhāsamā nadī.\n\n",
  "252. Sudassaṃ vajjamaññesaṃ, attano pana duddasaṃ;\n\nParesaṃ hi so vajjāni, opunāti [ophunāti (ka.)] yathā bhusaṃ;\n\nAttano pana chādeti, kaliṃva kitavā saṭho.\n\n",
  "253. Paravajjānupassissa, niccaṃ ujjhānasaññino;\n\nĀsavā tassa vaḍḍhanti, ārā so āsavakkhayā.\n\n",
  "254. Ākāseva padaṃ natthi, samaṇo natthi bāhire;\n\nPapañcābhiratā pajā, nippapañcā tathāgatā.\n\n",
  "255. Ākāseva padaṃ natthi, samaṇo natthi bāhire;\n\nSaṅkhārā sassatā natthi, natthi buddhānamiñjitaṃ.\n\nMalavaggo aṭṭhārasamo niṭṭhito.\n\n",
  "19. Dhammaṭṭhavaggo\n\n",
  "256. Na tena hoti dhammaṭṭho, yenatthaṃ sāhasā [sahasā (sī. syā. ka.)] naye;\n\nYo ca atthaṃ anatthañca, ubho niccheyya paṇḍito.\n\n",
  "257. Asāhasena dhammena, samena nayatī pare;\n\nDhammassa gutto medhāvī, ‘‘dhammaṭṭho’’ti pavuccati.\n\n",
  "258. Na tena paṇḍito hoti, yāvatā bahu bhāsati;\n\nKhemī averī abhayo, ‘‘paṇḍito’’ti pavuccati.\n\n",
  "259. Na tāvatā dhammadharo, yāvatā bahu bhāsati;\n\nYo ca appampi sutvāna, dhammaṃ kāyena passati;\n\nSa ve dhammadharo hoti, yo dhammaṃ nappamajjati.\n\n",
  "260. Na tena thero so hoti [thero hoti (sī. syā.)], yenassa palitaṃ siro;\n\nParipakko vayo tassa, ‘‘moghajiṇṇo’’ti vuccati.\n\n",
  "261. Yamhi saccañca dhammo ca, ahiṃsā saṃyamo damo;\n\nSa ve vantamalo dhīro, ‘‘thero’’ iti [so theroti (syā. ka.)] pavuccati.\n\n",
  "262. Na vākkaraṇamattena, vaṇṇapokkharatāya vā;\n\nSādhurūpo naro hoti, issukī maccharī saṭho.\n\n",
  "263. Yassa cetaṃ samucchinnaṃ, mūlaghaccaṃ samūhataṃ;\n\nSa vantadoso medhāvī, ‘‘sādhurūpo’’ti vuccati.\n\n",
  "264. Na muṇḍakena samaṇo, abbato alikaṃ bhaṇaṃ;\n\nIcchālobhasamāpanno, samaṇo kiṃ bhavissati.\n\n",
  "265. Yo ca sameti pāpāni, aṇuṃ thūlāni sabbaso;\n\nSamitattā hi pāpānaṃ, ‘‘samaṇo’’ti pavuccati.\n\n",
  "266. Na tena bhikkhu so hoti, yāvatā bhikkhate pare;\n\nVissaṃ dhammaṃ samādāya, bhikkhu hoti na tāvatā.\n\n",
  "267. Yodha puññañca pāpañca, bāhetvā brahmacariyavā [brahmacariyaṃ (ka.)];\n\nSaṅkhāya loke carati, sa ve ‘‘bhikkhū’’ti vuccati.\n\n",
  "268. Na monena munī hoti, mūḷharūpo aviddasu;\n\nYo ca tulaṃva paggayha, varamādāya paṇḍito.\n\n",
  "269. Pāpāni parivajjeti, sa munī tena so muni;\n\nYo munāti ubho loke, ‘‘muni’’ tena pavuccati.\n\n",
  "270. Na tena ariyo hoti, yena pāṇāni hiṃsati;\n\nAhiṃsā sabbapāṇānaṃ, ‘‘ariyo’’ti pavuccati.\n\n",
  "271. Na sīlabbatamattena, bāhusaccena vā pana;\n\nAtha vā samādhilābhena, vivittasayanena vā.\n\n",
  "272. Phusāmi nekkhammasukhaṃ, aputhujjanasevitaṃ;\n\nBhikkhu vissāsamāpādi, appatto āsavakkhayaṃ.\n\nDhammaṭṭhavaggo ekūnavīsatimo niṭṭhito.\n\n",
  "20. Maggavaggo\n\n",
  "273. Maggānaṭṭhaṅgiko seṭṭho, saccānaṃ caturo padā;\n\nVirāgo seṭṭho dhammānaṃ, dvipadānañca cakkhumā.\n\n",
  "274. Eseva [esova (sī. pī.)] maggo natthañño, dassanassa visuddhiyā;\n\nEtañhi tumhe paṭipajjatha, mārassetaṃ pamohanaṃ.\n\n",
  "275. Etañhi tumhe paṭipannā, dukkhassantaṃ karissatha;\n\nAkkhāto vo [akkhāto ve (sī. pī.)] mayā maggo, aññāya sallakantanaṃ [sallasanthanaṃ (sī. pī.), sallasatthanaṃ (syā.)].\n\n",
  "276. Tumhehi kiccamātappaṃ, akkhātāro tathāgatā;\n\nPaṭipannā pamokkhanti, jhāyino mārabandhanā.\n\n",
  "277. ‘‘Sabbe saṅkhārā aniccā’’ti, yadā paññāya passati;\n\nAtha nibbindati dukkhe, esa maggo visuddhiyā.\n\n",
  "278. ‘‘Sabbe saṅkhārā dukkhā’’ti, yadā paññāya passati;\n\nAtha nibbindati dukkhe, esa maggo visuddhiyā.\n\n",
  "279. ‘‘Sabbe dhammā anattā’’ti, yadā paññāya passati;\n\nAtha nibbindati dukkhe, esa maggo visuddhiyā.\n\n",
  "280. Uṭṭhānakālamhi anuṭṭhahāno, yuvā balī ālasiyaṃ upeto;\n\nSaṃsannasaṅkappamano [asampannasaṅkappamano (ka.)] kusīto, paññāya maggaṃ alaso na vindati.\n\n",
  "281. Vācānurakkhī manasā susaṃvuto, kāyena ca nākusalaṃ kayirā [akusalaṃ na kayirā (sī. syā. kaṃ. pī.)];\n\nEte tayo kammapathe visodhaye, ārādhaye maggamisippaveditaṃ.\n\n",
  "282. Yogā ve jāyatī [jāyate (katthaci)] bhūri, ayogā bhūrisaṅkhayo;\n\nEtaṃ dvedhāpathaṃ ñatvā, bhavāya vibhavāya ca;\n\nTathāttānaṃ niveseyya, yathā bhūri pavaḍḍhati.\n\n",
  "283. Vanaṃ chindatha mā rukkhaṃ, vanato jāyate bhayaṃ;\n\nChetvā vanañca vanathañca, nibbanā hotha bhikkhavo.\n\n",
  "284. Yāva hi vanatho na chijjati, aṇumattopi narassa nārisu;\n\nPaṭibaddhamanova [paṭibandhamanova (ka.)] tāva so, vaccho khīrapakova [khīrapānova (pī.)] mātari.\n\n",
  "285. Ucchinda sinehamattano kumudaṃ sāradikaṃva [pāṇinā];\n\nSantimaggameva brūhaya, nibbānaṃ sugatena desitaṃ.\n\n",
  "286. Idha vassaṃ vasissāmi, idha hemantagimhisu;\n\nIti bālo vicinteti, antarāyaṃ na bujjhati.\n\n",
  "287. Taṃ puttapasusammattaṃ, byāsattamanasaṃ naraṃ;\n\nSuttaṃ gāmaṃ mahoghova, maccu ādāya gacchati.\n\n",
  "288. Na santi puttā tāṇāya, na pitā nāpi bandhavā;\n\nAntakenādhipannassa, natthi ñātīsu tāṇatā.\n\n",
  "289. Etamatthavasaṃ ñatvā, paṇḍito sīlasaṃvuto;\n\nNibbānagamanaṃ maggaṃ, khippameva visodhaye.\n\nMaggavaggo vīsatimo niṭṭhito.\n\n",
  "21. Pakiṇṇakavaggo\n\n",
  "290. Mattāsukhapariccāgā, passe ce vipulaṃ sukhaṃ;\n\nCaje mattāsukhaṃ dhīro, sampassaṃ vipulaṃ sukhaṃ.\n\n",
  "291. Paradukkhūpadhānena, attano [yo attano (syā. pī. ka.)] sukhamicchati;\n\nVerasaṃsaggasaṃsaṭṭho, verā so na parimuccati.\n\n",
  "292. Yañhi kiccaṃ apaviddhaṃ [tadapaviddhaṃ (sī. syā.)], akiccaṃ pana kayirati;\n\nUnnaḷānaṃ pamattānaṃ, tesaṃ vaḍḍhanti āsavā.\n\n",
  "293. Yesañca susamāraddhā, niccaṃ kāyagatā sati;\n\nAkiccaṃ te na sevanti, kicce sātaccakārino;\n\nSatānaṃ sampajānānaṃ, atthaṃ gacchanti āsavā.\n\n",
  "294. Mātaraṃ pitaraṃ hantvā, rājāno dve ca khattiye;\n\nRaṭṭhaṃ sānucaraṃ hantvā, anīgho yāti brāhmaṇo.\n\n",
  "295. Mātaraṃ pitaraṃ hantvā, rājāno dve ca sotthiye;\n\nVeyagghapañcamaṃ hantvā, anīgho yāti brāhmaṇo.\n\n",
  "296. Suppabuddhaṃ pabujjhanti, sadā gotamasāvakā;\n\nYesaṃ divā ca ratto ca, niccaṃ buddhagatā sati.\n\n",
  "297. Suppabuddhaṃ pabujjhanti, sadā gotamasāvakā;\n\nYesaṃ divā ca ratto ca, niccaṃ dhammagatā sati.\n\n",
  "298. Suppabuddhaṃ pabujjhanti, sadā gotamasāvakā;\n\nYesaṃ divā ca ratto ca, niccaṃ saṅghagatā sati.\n\n",
  "299. Suppabuddhaṃ pabujjhanti, sadā gotamasāvakā;\n\nYesaṃ divā ca ratto ca, niccaṃ kāyagatā sati.\n\n",
  "300. Suppabuddhaṃ pabujjhanti, sadā gotamasāvakā;\n\nYesaṃ divā ca ratto ca, ahiṃsāya rato mano.\n\n",
  "301. Suppabuddhaṃ pabujjhanti, sadā gotamasāvakā;\n\nYesaṃ divā ca ratto ca, bhāvanāya rato mano.\n\n",
  "302. Duppabbajjaṃ durabhiramaṃ, durāvāsā gharā dukhā;\n\nDukkhosamānasaṃvāso, dukkhānupatitaddhagū;\n\nTasmā na caddhagū siyā, na ca [tasmā na caddhagū na ca (ka.)] dukkhānupatito siyā [dukkhānupātito (?)].\n\n",
  "303. Saddho sīlena sampanno, yasobhogasamappito;\n\nYaṃ yaṃ padesaṃ bhajati, tattha tattheva pūjito.\n\n",
  "304. Dūre santo pakāsenti, himavantova pabbato;\n\nAsantettha na dissanti, rattiṃ khittā yathā sarā.\n\n",
  "305. Ekāsanaṃ ekaseyyaṃ, eko caramatandito;\n\nEko damayamattānaṃ, vanante ramito siyā.\n\nPakiṇṇakavaggo ekavīsatimo niṭṭhito.\n\n",
  "22. Nirayavaggo\n\n",
  "306. Abhūtavādī nirayaṃ upeti, yo vāpi [yo cāpi (sī. pī. ka.)] katvā na karomi cāha [na karomīti cāha (syā.)];\n\nUbhopi te pecca samā bhavanti, nihīnakammā manujā parattha.\n\n",
  "307. Kāsāvakaṇṭhā bahavo, pāpadhammā asaññatā;\n\nPāpā pāpehi kammehi, nirayaṃ te upapajjare.\n\n",
  "308. Seyyo ayoguḷo bhutto, tatto aggisikhūpamo;\n\nYañce bhuñjeyya dussīlo, raṭṭhapiṇḍamasaññato.\n\n",
  "309. Cattāri ṭhānāni naro pamatto, āpajjati paradārūpasevī;\n\nApuññalābhaṃ na nikāmaseyyaṃ, nindaṃ tatīyaṃ nirayaṃ catutthaṃ.\n\n",
  "310. Apuññalābho ca gatī ca pāpikā, bhītassa bhītāya ratī ca thokikā;\n\nRājā ca daṇḍaṃ garukaṃ paṇeti, tasmā naro paradāraṃ na seve.\n\n",
  "311. Kuso yathā duggahito, hatthamevānukantati;\n\nSāmaññaṃ dupparāmaṭṭhaṃ, nirayāyupakaḍḍhati.\n\n",
  "312. Yaṃ kiñci sithilaṃ kammaṃ, saṃkiliṭṭhañca yaṃ vataṃ;\n\nSaṅkassaraṃ brahmacariyaṃ, na taṃ hoti mahapphalaṃ.\n\n",
  "313. Kayirā ce kayirāthenaṃ [kayirā naṃ (ka.)], daḷhamenaṃ parakkame;\n\nSithilo hi paribbājo, bhiyyo ākirate rajaṃ.\n\n",
  "314. Akataṃ dukkaṭaṃ seyyo, pacchā tappati dukkaṭaṃ;\n\nKatañca sukataṃ seyyo, yaṃ katvā nānutappati.\n\n",
  "315. Nagaraṃ yathā paccantaṃ, guttaṃ santarabāhiraṃ;\n\nEvaṃ gopetha attānaṃ, khaṇo vo [khaṇo ve (sī. pī. ka.)] mā upaccagā;\n\nKhaṇātītā hi socanti, nirayamhi samappitā.\n\n",
  "316. Alajjitāye lajjanti, lajjitāye na lajjare;\n\nMicchādiṭṭhisamādānā, sattā gacchanti duggatiṃ.\n\n",
  "317. Abhaye bhayadassino, bhaye cābhayadassino;\n\nMicchādiṭṭhisamādānā, sattā gacchanti duggatiṃ.\n\n",
  "318. Avajje vajjamatino, vajje cāvajjadassino;\n\nMicchādiṭṭhisamādānā, sattā gacchanti duggatiṃ.\n\n",
  "319. Vajjañca vajjato ñatvā, avajjañca avajjato;\n\nSammādiṭṭhisamādānā, sattā gacchanti suggatiṃ.\n\nNirayavaggo dvāvīsatimo niṭṭhito.\n\n",
  "23. Nāgavaggo\n\n",
  "320. Ahaṃ nāgova saṅgāme, cāpato patitaṃ saraṃ;\n\nAtivākyaṃ titikkhissaṃ, dussīlo hi bahujjano.\n\n",
  "321. Dantaṃ nayanti samitiṃ, dantaṃ rājābhirūhati;\n\nDanto seṭṭho manussesu, yotivākyaṃ titikkhati.\n\n",
  "322. Varamassatarā dantā, ājānīyā ca [ājānīyāva (syā.)] sindhavā;\n\nKuñjarā ca [kuñjarāva (syā.)] mahānāgā, attadanto tato varaṃ.\n\n",
  "323. Na hi etehi yānehi, gaccheyya agataṃ disaṃ;\n\nYathāttanā sudantena, danto dantena gacchati.\n\n",
  "324. Dhanapālo [dhanapālako (sī. syā. kaṃ. pī.)] nāma kuñjaro, kaṭukabhedano [kaṭukappabhedano (sī. syā. pī.)] dunnivārayo;\n\nBaddho kabaḷaṃ na bhuñjati, sumarati [susarati (ka.)] nāgavanassa kuñjaro.\n\n",
  "325. Middhī yadā hoti mahagghaso ca, niddāyitā samparivattasāyī;\n\nMahāvarāhova nivāpapuṭṭho, punappunaṃ gabbhamupeti mando.\n\n",
  "326. Idaṃ pure cittamacāri cārikaṃ, yenicchakaṃ yatthakāmaṃ yathāsukhaṃ;\n\nTadajjahaṃ niggahessāmi yoniso, hatthippabhinnaṃ viya aṅkusaggaho.\n\n",
  "327. Appamādaratā hotha, sacittamanurakkhatha;\n\nDuggā uddharathattānaṃ, paṅke sannova [sattova (sī. pī.)] kuñjaro.\n\n",
  "328. Sace labhetha nipakaṃ sahāyaṃ, saddhiṃ caraṃ sādhuvihāridhīraṃ;\n\nAbhibhuyya sabbāni parissayāni, careyya tenattamano satīmā.\n\n",
  "329. No ce labhetha nipakaṃ sahāyaṃ, saddhiṃ caraṃ sādhuvihāridhīraṃ;\n\nRājāva raṭṭhaṃ vijitaṃ pahāya, eko care mātaṅgaraññeva nāgo.\n\n",
  "330. Ekassa caritaṃ seyyo, natthi bāle sahāyatā;\n\nEko care na ca pāpāni kayirā, appossukko mātaṅgaraññeva nāgo.\n\n",
  "331. Atthamhi jātamhi sukhā sahāyā, tuṭṭhī sukhā yā itarītarena;\n\nPuññaṃ sukhaṃ jīvitasaṅkhayamhi, sabbassa dukkhassa sukhaṃ pahānaṃ.\n\n",
  "332. Sukhā matteyyatā loke, atho petteyyatā sukhā;\n\nSukhā sāmaññatā loke, atho brahmaññatā sukhā.\n\n",
  "333. Sukhaṃ yāva jarā sīlaṃ, sukhā saddhā patiṭṭhitā;\n\nSukho paññāya paṭilābho, pāpānaṃ akaraṇaṃ sukhaṃ.\n\nNāgavaggo tevīsatimo niṭṭhito.\n\n",
  "24. Taṇhāvaggo\n\n",
  "334. Manujassa pamattacārino, taṇhā vaḍḍhati māluvā viya;\n\nSo plavatī [plavati (sī. pī.), palavetī (ka.), uplavati (?)] hurā huraṃ, phalamicchaṃva vanasmi vānaro.\n\n",
  "335. Yaṃ esā sahate jammī, taṇhā loke visattikā;\n\nSokā tassa pavaḍḍhanti, abhivaṭṭhaṃva [abhivaḍḍhaṃva (syā.), abhivaṭṭaṃva (pī.), abhivuḍḍhaṃva (ka.)] bīraṇaṃ.\n\n",
  "336. Yo cetaṃ sahate jammiṃ, taṇhaṃ loke duraccayaṃ;\n\nSokā tamhā papatanti, udabinduva pokkharā.\n\n",
  "337. Taṃ vo vadāmi bhaddaṃ vo, yāvantettha samāgatā;\n\nTaṇhāya mūlaṃ khaṇatha, usīratthova bīraṇaṃ;\n\nMā vo naḷaṃva sotova, māro bhañji punappunaṃ.\n\n",
  "338. Yathāpi mūle anupaddave daḷhe, chinnopi rukkho punareva rūhati;\n\nEvampi taṇhānusaye anūhate, nibbattatī dukkhamidaṃ punappunaṃ.\n\n",
  "339. Yassa chattiṃsati sotā, manāpasavanā bhusā;\n\nMāhā [vāhā (sī. syā. pī.)] vahanti duddiṭṭhiṃ, saṅkappā rāganissitā.\n\n",
  "340. Savanti sabbadhi sotā, latā uppajja [ubbhijja (sī. syā. kaṃ. pī.)] tiṭṭhati;\n\nTañca disvā lataṃ jātaṃ, mūlaṃ paññāya chindatha.\n\n",
  "341. Saritāni sinehitāni ca, somanassāni bhavanti jantuno;\n\nTe sātasitā sukhesino, te ve jātijarūpagā narā.\n\n",
  "342. Tasiṇāya purakkhatā pajā, parisappanti sasova bandhito [bādhito (bahūsu)];\n\nSaṃyojanasaṅgasattakā, dukkhamupenti punappunaṃ cirāya.\n\n",
  "343. Tasiṇāya purakkhatā pajā, parisappanti sasova bandhito;\n\nTasmā tasiṇaṃ vinodaye, ākaṅkhanta [bhikkhū ākaṅkhī (sī.), bhikkhu ākaṅkhaṃ (syā.)] virāgamattano.\n\n",
  "344. Yo nibbanatho vanādhimutto, vanamutto vanameva dhāvati;\n\nTaṃ puggalametha passatha, mutto bandhanameva dhāvati.\n\n",
  "345. Na taṃ daḷhaṃ bandhanamāhu dhīrā, yadāyasaṃ dārujapabbajañca [dārūjaṃ babbajañca (sī. pī.)];\n\nSārattarattā maṇikuṇḍalesu, puttesu dāresu ca yā apekkhā.\n\n",
  "346. Etaṃ daḷhaṃ bandhanamāhu dhīrā, ohārinaṃ sithilaṃ duppamuñcaṃ;\n\nEtampi chetvāna paribbajanti, anapekkhino kāmasukhaṃ pahāya.\n\n",
  "347. Ye rāgarattānupatanti sotaṃ, sayaṃkataṃ makkaṭakova jālaṃ;\n\nEtampi chetvāna vajanti dhīrā, anapekkhino sabbadukkhaṃ pahāya.\n\n",
  "348. Muñca pure muñca pacchato, majjhe muñca bhavassa pāragū;\n\nSabbattha vimuttamānaso, na punaṃ jātijaraṃ upehisi.\n\n",
  "349. Vitakkamathitassa jantuno, tibbarāgassa subhānupassino;\n\nBhiyyo taṇhā pavaḍḍhati, esa kho daḷhaṃ [esa gāḷhaṃ (ka.)] karoti bandhanaṃ.\n\n",
  "350. Vitakkūpasame ca [vitakkūpasameva (ka.)] yo rato, asubhaṃ bhāvayate sadā sato;\n\nEsa [eso (?)] kho byanti kāhiti, esa [eso (?)] checchati mārabandhanaṃ.\n\n",
  "351. Niṭṭhaṅgato asantāsī, vītataṇho anaṅgaṇo;\n\nAcchindi bhavasallāni, antimoyaṃ samussayo.\n\n",
  "352. Vītataṇho anādāno, niruttipadakovido;\n\nAkkharānaṃ sannipātaṃ, jaññā pubbāparāni ca;\n\nSa ve ‘‘antimasārīro, mahāpañño mahāpuriso’’ti vuccati.\n\n",
  "353. Sabbābhibhū sabbavidūhamasmi, sabbesu dhammesu anūpalitto;\n\nSabbañjaho taṇhakkhaye vimutto, sayaṃ abhiññāya kamuddiseyyaṃ.\n\n",
  "354. Sabbadānaṃ dhammadānaṃ jināti, sabbarasaṃ dhammaraso jināti;\n\nSabbaratiṃ dhammarati jināti, taṇhakkhayo sabbadukkhaṃ jināti.\n\n",
  "355. Hananti bhogā dummedhaṃ, no ca pāragavesino;\n\nBhogataṇhāya dummedho, hanti aññeva attanaṃ.\n\n",
  "356. Tiṇadosāni khettāni, rāgadosā ayaṃ pajā;\n\nTasmā hi vītarāgesu, dinnaṃ hoti mahapphalaṃ.\n\n",
  "357. Tiṇadosāni khettāni, dosadosā ayaṃ pajā;\n\nTasmā hi vītadosesu, dinnaṃ hoti mahapphalaṃ.\n\n",
  "358. Tiṇadosāni khettāni, mohadosā ayaṃ pajā;\n\nTasmā hi vītamohesu, dinnaṃ hoti mahapphalaṃ.\n\n",
  "359. (Tiṇadosāni khettāni, icchādosā ayaṃ pajā;\n\nTasmā hi vigaticchesu, dinnaṃ hoti mahapphalaṃ.) [( ) videsapotthakesu natthi, aṭṭhakathāyampi na dissati]\n\nTiṇadosāni khettāni, taṇhādosā ayaṃ pajā;\n\nTasmā hi vītataṇhesu, dinnaṃ hoti mahapphalaṃ.\n\nTaṇhāvaggo catuvīsatimo niṭṭhito.\n\n",
  "25. Bhikkhuvaggo\n\n",
  "360. Cakkhunā saṃvaro sādhu, sādhu sotena saṃvaro;\n\nGhānena saṃvaro sādhu, sādhu jivhāya saṃvaro.\n\n",
  "361. Kāyena saṃvaro sādhu, sādhu vācāya saṃvaro;\n\nManasā saṃvaro sādhu, sādhu sabbattha saṃvaro;\n\nSabbattha saṃvuto bhikkhu, sabbadukkhā pamuccati.\n\n",
  "362. Hatthasaṃyato pādasaṃyato, vācāsaṃyato saṃyatuttamo;\n\nAjjhattarato samāhito, eko santusito tamāhu bhikkhuṃ.\n\n",
  "363. Yo mukhasaṃyato bhikkhu, mantabhāṇī anuddhato;\n\nAtthaṃ dhammañca dīpeti, madhuraṃ tassa bhāsitaṃ.\n\n",
  "364. Dhammārāmo dhammarato, dhammaṃ anuvicintayaṃ;\n\nDhammaṃ anussaraṃ bhikkhu, saddhammā na parihāyati.\n\n",
  "365. Salābhaṃ nātimaññeyya, nāññesaṃ pihayaṃ care;\n\nAññesaṃ pihayaṃ bhikkhu, samādhiṃ nādhigacchati.\n\n",
  "366. Appalābhopi ce bhikkhu, salābhaṃ nātimaññati;\n\nTaṃ ve devā pasaṃsanti, suddhājīviṃ atanditaṃ.\n\n",
  "367. Sabbaso nāmarūpasmiṃ, yassa natthi mamāyitaṃ;\n\nAsatā ca na socati, sa ve ‘‘bhikkhū’’ti vuccati.\n\n",
  "368. Mettāvihārī yo bhikkhu, pasanno buddhasāsane;\n\nAdhigacche padaṃ santaṃ, saṅkhārūpasamaṃ sukhaṃ.\n\n",
  "369. Siñca bhikkhu imaṃ nāvaṃ, sittā te lahumessati;\n\nChetvā rāgañca dosañca, tato nibbānamehisi.\n\n",
  "370. Pañca chinde pañca jahe, pañca cuttari bhāvaye;\n\nPañca saṅgātigo bhikkhu, ‘‘oghatiṇṇo’’ti vuccati.\n\n",
  "371. Jhāya bhikkhu [jhāya tuvaṃ bhikkhu (?)] mā pamādo [mā ca pamādo (sī. syā. pī.)], mā te kāmaguṇe ramessu [bhamassu (sī. pī.), bhavassu (syā.), ramassu (ka.)] cittaṃ;\n\nMā lohaguḷaṃ gilī pamatto, mā kandi ‘‘dukkhamida’’nti ḍayhamāno.\n\n",
  "372. Natthi jhānaṃ apaññassa, paññā natthi ajhāyato [ajjhāyino (ka.)];\n\nYamhi jhānañca paññā ca, sa ve nibbānasantike.\n\n",
  "373. Suññāgāraṃ paviṭṭhassa, santacittassa bhikkhuno;\n\nAmānusī rati hoti, sammā dhammaṃ vipassato.\n\n",
  "374. Yato yato sammasati, khandhānaṃ udayabbayaṃ;\n\nLabhatī [labhati (pī.), labhate (ka.)] pītipāmojjaṃ, amataṃ taṃ vijānataṃ.\n\n",
  "375. Tatrāyamādi bhavati, idha paññassa bhikkhuno;\n\nIndriyagutti santuṭṭhi, pātimokkhe ca saṃvaro.\n\n",
  "376. Mitte bhajassu kalyāṇe, suddhājīve atandite;\n\nPaṭisanthāravutyassa [paṭisandhāravutyassa (ka.)], ācārakusalo siyā;\n\nTato pāmojjabahulo, dukkhassantaṃ karissati.\n\n",
  "377. Vassikā viya pupphāni, maddavāni [majjavāni (ka. ṭīkā) paccavāni (ka. aṭṭha.)] pamuñcati;\n\nEvaṃ rāgañca dosañca, vippamuñcetha bhikkhavo.\n\n",
  "378. Santakāyo santavāco, santavā susamāhito [santamano susamāhito (syā. pī.), santamano samāhito (ka.)];\n\nVantalokāmiso bhikkhu, ‘‘upasanto’’ti vuccati.\n\n",
  "379. Attanā codayattānaṃ, paṭimaṃsetha attanā [paṭimāse attamattanā (sī. pī.), paṭimaṃse tamattanā (syā.)];\n\nSo attagutto satimā, sukhaṃ bhikkhu vihāhisi.\n\n",
  "380. Attā hi attano nātho, (ko hi nātho paro siyā) [( ) videsapotthakesu natthi]\n\nAttā hi attano gati;\n\nTasmā saṃyamamattānaṃ [saṃyamaya’ttānaṃ (sī. pī.)], assaṃ bhadraṃva vāṇijo.\n\n",
  "381. Pāmojjabahulo bhikkhu, pasanno buddhasāsane;\n\nAdhigacche padaṃ santaṃ, saṅkhārūpasamaṃ sukhaṃ.\n\n",
  "382. Yo have daharo bhikkhu, yuñjati buddhasāsane;\n\nSomaṃ [so imaṃ (sī. syā. kaṃ. pī.)] lokaṃ pabhāseti, abbhā muttova candimā.\n\nBhikkhuvaggo pañcavīsatimo niṭṭhito.\n\n",
  "26. Brāhmaṇavaggo\n\n",
  "383. Chinda sotaṃ parakkamma, kāme panuda brāhmaṇa;\n\nSaṅkhārānaṃ khayaṃ ñatvā, akataññūsi brāhmaṇa.\n\n",
  "384. Yadā dvayesu dhammesu, pāragū hoti brāhmaṇo;\n\nAthassa sabbe saṃyogā, atthaṃ gacchanti jānato.\n\n",
  "385. Yassa pāraṃ apāraṃ vā, pārāpāraṃ na vijjati;\n\nVītaddaraṃ visaṃyuttaṃ, tamahaṃ brūmi brāhmaṇaṃ.\n\n",
  "386. Jhāyiṃ virajamāsīnaṃ, katakiccamanāsavaṃ;\n\nUttamatthamanuppattaṃ, tamahaṃ brūmi brāhmaṇaṃ.\n\n",
  "387. Divā tapati ādicco, rattimābhāti candimā;\n\nSannaddho khattiyo tapati, jhāyī tapati brāhmaṇo;\n\nAtha sabbamahorattiṃ [sabbamahorattaṃ (?)], buddho tapati tejasā.\n\n",
  "388. Bāhitapāpoti brāhmaṇo, samacariyā samaṇoti vuccati;\n\nPabbājayamattano malaṃ, tasmā ‘‘pabbajito’’ti vuccati.\n\n",
  "389. Na brāhmaṇassa pahareyya, nāssa muñcetha brāhmaṇo;\n\nDhī [dhi (syā. byākaraṇesu)] brāhmaṇassa hantāraṃ, tato dhī yassa [yo + assa = yassa] muñcati.\n\n",
  "390. Na brāhmaṇassetadakiñci seyyo, yadā nisedho manaso piyehi;\n\nYato yato hiṃsamano nivattati, tato tato sammatimeva dukkhaṃ.\n\n",
  "391. Yassa kāyena vācāya, manasā natthi dukkaṭaṃ;\n\nSaṃvutaṃ tīhi ṭhānehi, tamahaṃ brūmi brāhmaṇaṃ.\n\n",
  "392. Yamhā dhammaṃ vijāneyya, sammāsambuddhadesitaṃ;\n\nSakkaccaṃ taṃ namasseyya, aggihuttaṃva brāhmaṇo.\n\n",
  "393. Na jaṭāhi na gottena, na jaccā hoti brāhmaṇo;\n\nYamhi saccañca dhammo ca, so sucī so ca brāhmaṇo.\n\n",
  "394. Kiṃ te jaṭāhi dummedha, kiṃ te ajinasāṭiyā;\n\nAbbhantaraṃ te gahanaṃ, bāhiraṃ parimajjasi.\n\n",
  "395. Paṃsukūladharaṃ jantuṃ, kisaṃ dhamanisanthataṃ;\n\nEkaṃ vanasmiṃ jhāyantaṃ, tamahaṃ brūmi brāhmaṇaṃ.\n\n",
  "396. Na cāhaṃ brāhmaṇaṃ brūmi, yonijaṃ mattisambhavaṃ;\n\nBhovādi nāma so hoti, sace hoti sakiñcano;\n\nAkiñcanaṃ anādānaṃ, tamahaṃ brūmi brāhmaṇaṃ.\n\n",
  "397. Sabbasaṃyojanaṃ chetvā, yo ve na paritassati;\n\nSaṅgātigaṃ visaṃyuttaṃ, tamahaṃ brūmi brāhmaṇaṃ.\n\n",
  "398. Chetvā naddhiṃ [nandhiṃ (ka. sī.), nandiṃ (pī.)] varattañca, sandānaṃ [sandāmaṃ (sī.)] sahanukkamaṃ;\n\nUkkhittapalighaṃ buddhaṃ, tamahaṃ brūmi brāhmaṇaṃ.\n\n",
  "399. Akkosaṃ vadhabandhañca, aduṭṭho yo titikkhati;\n\nKhantībalaṃ balānīkaṃ, tamahaṃ brūmi brāhmaṇaṃ.\n\n",
  "400. Akkodhanaṃ vatavantaṃ, sīlavantaṃ anussadaṃ;\n\nDantaṃ antimasārīraṃ, tamahaṃ brūmi brāhmaṇaṃ.\n\n",
  "401. Vāri pokkharapatteva, āraggeriva sāsapo;\n\nYo na limpati [lippati (sī. pī.)] kāmesu, tamahaṃ brūmi brāhmaṇaṃ.\n\n",
  "402. Yo dukkhassa pajānāti, idheva khayamattano;\n\nPannabhāraṃ visaṃyuttaṃ, tamahaṃ brūmi brāhmaṇaṃ.\n\n",
  "403. Gambhīrapaññaṃ medhāviṃ, maggāmaggassa kovidaṃ;\n\nUttamatthamanuppattaṃ, tamahaṃ brūmi brāhmaṇaṃ.\n\n",
  "404. Asaṃsaṭṭhaṃ gahaṭṭhehi, anāgārehi cūbhayaṃ;\n\nAnokasārimappicchaṃ, tamahaṃ brūmi brāhmaṇaṃ.\n\n",
  "405. Nidhāya daṇḍaṃ bhūtesu, tasesu thāvaresu ca;\n\nYo na hanti na ghāteti, tamahaṃ brūmi brāhmaṇaṃ.\n\n",
  "406. Aviruddhaṃ viruddhesu, attadaṇḍesu nibbutaṃ;\n\nSādānesu anādānaṃ, tamahaṃ brūmi brāhmaṇaṃ.\n\n",
  "407. Yassa rāgo ca doso ca, māno makkho ca pātito;\n\nSāsaporiva āraggā [āragge (ka.)], tamahaṃ brūmi brāhmaṇaṃ.\n\n",
  "408. Akakkasaṃ viññāpaniṃ, giraṃ saccamudīraye;\n\nYāya nābhisaje kañci [kiñci (ka.)], tamahaṃ brūmi brāhmaṇaṃ.\n\n",
  "409. Yodha dīghaṃ va rassaṃ vā, aṇuṃ thūlaṃ subhāsubhaṃ;\n\nLoke adinnaṃ nādiyati [nādeti (ma. ni. 2.459)], tamahaṃ brūmi brāhmaṇaṃ.\n\n",
  "410. Āsā yassa na vijjanti, asmiṃ loke paramhi ca;\n\nNirāsāsaṃ [nirāsayaṃ (sī. syā. pī.), nirāsakaṃ (?)] visaṃyuttaṃ, tamahaṃ brūmi brāhmaṇaṃ.\n\n",
  "411. Yassālayā na vijjanti, aññāya akathaṃkathī;\n\nAmatogadhamanuppattaṃ, tamahaṃ brūmi brāhmaṇaṃ.\n\n",
  "412. Yodha puññañca pāpañca, ubho saṅgamupaccagā;\n\nAsokaṃ virajaṃ suddhaṃ, tamahaṃ brūmi brāhmaṇaṃ.\n\n",
  "413. Candaṃva vimalaṃ suddhaṃ, vippasannamanāvilaṃ;\n\nNandībhavaparikkhīṇaṃ, tamahaṃ brūmi brāhmaṇaṃ.\n\n",
  "414. Yomaṃ [yo imaṃ (sī. syā. kaṃ. pī.)] palipathaṃ duggaṃ, saṃsāraṃ mohamaccagā;\n\nTiṇṇo pāragato [pāragato (sī. syā. kaṃ. pī.)] jhāyī, anejo akathaṃkathī;\n\nAnupādāya nibbuto, tamahaṃ brūmi brāhmaṇaṃ.\n\n",
  "415. Yodha kāme pahantvāna [pahatvāna (sī. pī.)], anāgāro paribbaje;\n\nKāmabhavaparikkhīṇaṃ, tamahaṃ brūmi brāhmaṇaṃ [idaṃ gāthādvayaṃ videsapotthakesu sakideva dassitaṃ].\n\n",
  "416. Yodha taṇhaṃ pahantvāna, anāgāro paribbaje;\n\nTaṇhābhavaparikkhīṇaṃ, tamahaṃ brūmi brāhmaṇaṃ.\n\n",
  "417. Hitvā mānusakaṃ yogaṃ, dibbaṃ yogaṃ upaccagā;\n\nSabbayogavisaṃyuttaṃ, tamahaṃ brūmi brāhmaṇaṃ.\n\n",
  "418. Hitvā ratiñca aratiñca, sītibhūtaṃ nirūpadhiṃ;\n\nSabbalokābhibhuṃ vīraṃ, tamahaṃ brūmi brāhmaṇaṃ.\n\n",
  "419. Cutiṃ yo vedi sattānaṃ, upapattiñca sabbaso;\n\nAsattaṃ sugataṃ buddhaṃ, tamahaṃ brūmi brāhmaṇaṃ.\n\n",
  "420. Yassa gatiṃ na jānanti, devā gandhabbamānusā;\n\nKhīṇāsavaṃ arahantaṃ, tamahaṃ brūmi brāhmaṇaṃ.\n\n",
  "421. Yassa pure ca pacchā ca, majjhe ca natthi kiñcanaṃ;\n\nAkiñcanaṃ anādānaṃ, tamahaṃ brūmi brāhmaṇaṃ.\n\n",
  "422. Usabhaṃ pavaraṃ vīraṃ, mahesiṃ vijitāvinaṃ;\n\nAnejaṃ nhātakaṃ [nahātakaṃ (sī. syā. kaṃ pī.)] buddhaṃ, tamahaṃ brūmi brāhmaṇaṃ.\n\n",
  "423. Pubbenivāsaṃ yo vedi, saggāpāyañca passati,\n\nAtho jātikkhayaṃ patto, abhiññāvosito muni;\n\nSabbavositavosānaṃ, tamahaṃ brūmi brāhmaṇaṃ."
]